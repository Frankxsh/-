太白山祈雨诗五首  其五::苏辙::雨既止，百谷复。筑场壤，治囷簏。为酒醴，伐豚羔。舞长袖，击鸣鼍，匪以报兮。
舜泉诗::苏辙::历山岩岩，虞舜宅焉。虞舜徂矣，其神在天。其德在人，其物在泉。神不可亲，德用不知。有冽斯泉，下民是祗。泉流无疆，有永我思。源发于山，施于北河。播于中逵，汇为澄波。有鳖与鱼，有菱与荷。蕴毒是泄，污浊以流。埃{土盍}消亡，风火灭收。丛木敷荣，劳者所休。谁为旱灾，靡物不伤。天地耗竭，泉亦沦亡。民咸不宁，曰不享耶。时雨既澍，百谷既登。有流泫然，弥坎而升。沟洫满盈，𫚥黾沸腾。匪泉实来，帝实顾余。执其羔豚，蘋藻是菹。帝今在堂，泉复如初。
筠州圣祖殿诗  其一::苏辙::高安在南，分自豫章。重山复江，鱼鸟之乡。俗野不文，吏亦怠荒。礼失不知，习为旧常。